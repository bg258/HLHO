# HLED1102 – Helsetjenesten i samfunnet - innføring i helsepolitikk
Emnet gir deg en innføring i studiet av politikk generelt og av helsetjenesten spesielt. I den første delen av emnet diskuteres helsetjenesten som en del av den norske velferdsstaten. Her introduseres sentrale begreper og teoretiske tilnærminger. I emnets annen del diskuteres det hvordan ulike styringsverktøy brukes i utformingen av helsepolitikken. Gjennom å drøfte ulike reformer i helsesektoren, blir en rekke styringsutfordringer forklart.

# Hva lærer du?
**Kunnskap**
Emnet gir deg kunnskap om
* hovedtrekkene i velferdsstatens utvikling
* demokratiske beslutningsprosesser
* forvaltningssystemet
* styringen av offentlig sektor
* utviklingen av helsetjenesten med vekt på de siste 20 årene
* styringsutfordringene i helsetjenesten
* de store reformene som helsetjenesten har gjennomgått, reformenes bakgrunn, hvilke virkemidler som har vært tatt i bruk og hvilke resultater som er oppnådd.

**Ferdigheter**
Du vil lære å
* gjengi hovedtrekkene i velferdsstatens oppbygning
* beskrive ulike forståelser av demokratiet
* gjøre rede for oppbygningen av forvaltningssystemet og styringen av offentlig sektor
* anvende sentrale begreper for å forklare styringsutfordringer i helsetjenesten
* anvende sentrale teoretiske tilnærminger for å forklare reformene i helsetjenesten.

**Generell kompetanse**
Du vil kunne
* stille spørsmål om hvordan samfunnet fordeler makt og ressurser til helsetjenesten og om hvordan helsetjenesten styres
* forstå hvordan studiet av politikk generelt, og av helsetjenesten spesielt, kan bidra med kunnskap som kan anvendes til å beskrive og forklare ulike styringsutfordringer og til å utrede mulige tiltak innenfor helsetjenesten.
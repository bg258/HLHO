# HMED1101 – Helsefaglig grunnkunnskap og nomenklatur
Emnet gir deg innføring i anatomi, fysiologi og sykdomslære og i medisinsk tenkemåte. Undervisningen knyttes opp mot de store organsystemene (som nervesystemet, muskel og skjelettsystemet, sirkulasjonsystemet og respirasjonsystemet). For hvert av disse presenteres oppbygging og funksjon samt noen sykdomsbilder med vekt på årsak, symptomer, diagnostikk og prinsipper for behandling. Grunnleggende medisinsk fagterminologi blir forklart ved gjennomgang av sykdomsgruppene.

# Hva lærer du?
**Kunnskap**
Emnet gir deg kunnskap om
* hovedstrukturen i kroppens anatomi og fysiologi
* de sentrale sykdomsgruppene, sentrale sykdomsmekanismer og ulike behandlingsprinsipper
* hovedtrekk i medisinsk språk og begreper
* ulike klassifiseringssystem i medisin og deres anvendelse
* tankegang i medisinsk faglige virksomhet i helsetjenesten, herunder diagnostiske beslutninger og prosesser, og kriterier for sykdom
* uheldige hendelser i helsetjenesten
* hovedtrekk i de ulike medisinske spesialitetene, deres oppgaver og avgrensningen mellom dem.

**Ferdigheter**
Du vil lære å
* gjengi hovedtrekk ved menneskekroppens oppbygging og funksjon
* beskrive hovedtrekk ved de vanligste sykdomstyper, deres sykdomsmekanismer og årsaksforhold, symptomer og behandlingsprinsipper
* anvende enkel medisinsk fagterminologi
* presentere sentrale klassifiseringer i helsetjenesten, dere svakheter og anvendelse
* redegjøre for vanlige diagnostiske prosesser og medisinske beslutninger, herunder medisinsk usikkerhet og vurdering av risiko
* redegjøre for uheldige hendelser i helsetjenesten.

**Generell kompetanse**
Du vil kunne
* forstå grunnleggende trekk ved kroppens oppbygging og funksjon samt sentrale sykdomsbilders presentasjon og behandlingsprinsipper
* se organisatoriske, strukturelle, økonomiske og politiske utfordringer i helse- og omsorgstjenesten ut fra et medisinsk faglig ståsted
* forstå medisinskfaglige beslutninger i helsetjenesten og usikkerhet i dem.